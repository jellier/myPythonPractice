[
    [
        {
            "title": "浣溪沙·春点疏梅雨后枝",
            "dynasties": "宋代",
            "authors": "姜夔",
            "contents": "己酉岁，客吴兴，收灯夜阖户无聊，俞商卿呼之共出，因记所见。\n春点疏梅雨后枝，翦灯心事峭寒时。市桥携手步迟迟。蜜炬来时人更好，玉笙吹彻夜何其。东风落靥不成归。"
        },
        {
            "title": "夜月渡江",
            "dynasties": "清代",
            "authors": "沈德潜",
            "contents": "万里金波照眼明，布帆十幅破空行。微茫欲没三山影，浩荡还流六代声。水底鱼龙惊静夜，天边牛斗转深更。长风瞬息过京口，楚尾吴头无限情。"
        },
        {
            "title": "书边事",
            "dynasties": "唐代",
            "authors": "张乔",
            "contents": "调角断清秋，征人倚戍楼。春风对青冢，白日落梁州。大漠无兵阻，穷边有客游。蕃情似此水，长愿向南流。"
        },
        {
            "title": "李都尉古剑",
            "dynasties": "唐代",
            "authors": "白居易",
            "contents": "古剑寒黯黯，铸来几千秋。白光纳日月，紫气排斗牛。有客借一观，爱之不敢求。湛然玉匣中，秋水澄不流。至宝有本性，精刚无与俦。可使寸寸折，不能绕指柔。愿快直士心，将断佞臣头。不愿报小怨，夜半刺私仇。劝君慎所用，无作神兵羞。"
        },
        {
            "title": "浣溪沙·舟泊东流",
            "dynasties": "清代",
            "authors": "薛时雨",
            "contents": "一幅云蓝一叶舟，隔江山色镜中收。夕阳芳草满汀洲。客里莺花繁似锦，春来情思腻于油。兰桡扶梦驻东流。"
        },
        {
            "title": "清如玉壶冰 / 赋得清如玉壶冰",
            "dynasties": "唐代",
            "authors": "王维",
            "contents": "玉壶何用好，偏许素冰居。未共销丹日，还同照绮疏。抱明中不隐，含净外疑虚。气似庭霜积，光言砌月馀。晓凌飞鹊镜，宵映聚萤书。若向夫君比，清心尚不如。"
        },
        {
            "title": "赵将军歌",
            "dynasties": "唐代",
            "authors": "岑参",
            "contents": "九月天山风似刀，城南猎马缩寒毛。将军纵博场场胜，赌得单于貂鼠袍。"
        },
        {
            "title": "题所赁宅牡丹花",
            "dynasties": "唐代",
            "authors": "王建",
            "contents": "赁宅得花饶，初开恐是妖。粉光深紫腻，肉色退红娇。且愿风留著，惟愁日炙燋。可怜零落蕊，收取作香烧。"
        },
        {
            "title": "暗香·旧时月色",
            "dynasties": "宋代",
            "authors": "姜夔",
            "contents": "辛亥之冬，余载雪诣石湖。止既月，授简索句，且征新声，作此两曲，石湖把玩不已，使工妓隶习之，音节谐婉，乃名之曰《暗香》、《疏影》。\n旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？"
        },
        {
            "title": "寻陆鸿渐不遇",
            "dynasties": "唐代",
            "authors": "皎然",
            "contents": "移家虽带郭，野径入桑麻。近种篱边菊，秋来未著花。扣门无犬吠，欲去问西家。报道山中去，归时每日斜。(归时 一作：归来)"
        }
    ],
    [
        {
            "title": "点绛唇·闺思",
            "dynasties": "宋代",
            "authors": "李清照",
            "contents": "寂寞深闺，柔肠一寸愁千缕。惜春春去，几点催花雨。倚遍阑干，只是无情绪。人何处，连天衰草，望断归来路。(衰 一作：芳)"
        },
        {
            "title": "筹边楼",
            "dynasties": "唐代",
            "authors": "薛涛",
            "contents": "平临云鸟八窗秋，壮压西川四十州。诸将莫贪羌族马，最高层处见边头。"
        },
        {
            "title": "塞下曲·其一",
            "dynasties": "唐代",
            "authors": "李益",
            "contents": "蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。"
        },
        {
            "title": "白鹭儿",
            "dynasties": "唐代",
            "authors": "刘禹锡",
            "contents": "白鹭儿，最高格。毛衣新成雪不敌，众禽喧呼独凝寂。孤眠芊芊草，久立潺潺石。前山正无云，飞去入遥碧。"
        },
        {
            "title": "酒泉子·水碧风清",
            "dynasties": "五代",
            "authors": "顾敻",
            "contents": "水碧风清，入槛细香红藕腻。谢娘敛翠，恨无涯，小屏斜。堪憎荡子不还家，谩留罗带结。帐深枕腻炷沉烟，负当年。"
        },
        {
            "title": "得乐天书",
            "dynasties": "唐代",
            "authors": "元稹",
            "contents": "远信入门先有泪，妻惊女哭问何如。寻常不省曾如此，应是江州司马书。"
        },
        {
            "title": "相见欢·落花如梦凄迷",
            "dynasties": "清代",
            "authors": "纳兰性德",
            "contents": "落花如梦凄迷，麝烟微，又是夕阳潜下小楼西。 愁无限，消瘦尽，有谁知？闲教玉笼鹦鹉念郎诗。"
        },
        {
            "title": "谪居粮绝请学于农将田南山咏言寄怀",
            "dynasties": "明代",
            "authors": "王守仁",
            "contents": "谪居履在陈，从者有温见。山荒聊可田，钱镈还易办。夷俗多火耕，仿习亦颇便。及兹春未深，数亩犹足佃。岂徒实口腹，且以理荒宴。遗穗及乌雀，贫寡发余羡。出耒在明晨，山寒易霜霰。"
        },
        {
            "title": "长相思·云千重",
            "dynasties": "宋代",
            "authors": "陆游",
            "contents": "云千重，水千重，身在千重云水中。月明收钓筒。头未童，耳未聋，得酒犹能双脸红。一尊谁与同。"
        },
        {
            "title": "八月十五日夜瑶台寺对月绝句",
            "dynasties": "唐代",
            "authors": "权德舆",
            "contents": "嬴女乘鸾已上天，仁祠空在鼎湖边。 凉风遥夜清秋半，一望金波照粉田。"
        }
    ],
    [
        {
            "title": "秦女休行",
            "dynasties": "唐代",
            "authors": "李白",
            "contents": "西门秦氏女，秀色如琼花。手挥白杨刀，清昼杀雠家。罗袖洒赤血，英声凌紫霞。直上西山去，关吏相邀遮。婿为燕国王，身被诏狱加。犯刑若履虎，不畏落爪牙。素颈未及断，摧眉伏泥沙。金鸡忽放赦，大辟得宽赊。何惭聂政姊，万古共惊嗟。"
        },
        {
            "title": "摊破浣溪沙·手卷真珠上玉钩",
            "dynasties": "五代",
            "authors": "李璟",
            "contents": "手卷真珠上玉钩，依前春恨锁重楼。风里落花谁是主？思悠悠。青鸟不传云外信，丁香空结雨中愁。回首绿波三楚暮，接天流。"
        },
        {
            "title": "短歌行",
            "dynasties": "魏晋",
            "authors": "陆机",
            "contents": "置酒高堂，悲歌临觞。人寿几何，逝如朝霜。时无重至，华不再阳。苹以春晖，兰以秋芳。来日苦短，去日苦长。今我不乐，蟋蟀在房。乐以会兴，悲以别章。岂曰无感，忧为子忘。我酒既旨，我肴既臧。短歌可咏，长夜无荒。"
        },
        {
            "title": "村居",
            "dynasties": "宋代",
            "authors": "张舜民",
            "contents": "水绕陂田竹绕篱，榆钱落尽槿花稀。夕阳牛背无人卧，带得寒鸦两两归。"
        },
        {
            "title": "春日还郊",
            "dynasties": "唐代",
            "authors": "王勃",
            "contents": "闲情兼嘿语，携杖赴岩泉。草绿萦新带，榆青缀古钱。鱼床侵岸水，鸟路入山烟。还题平子赋，花树满春田。"
        },
        {
            "title": "鹦鹉洲",
            "dynasties": "唐代",
            "authors": "李白",
            "contents": "鹦鹉来过吴江水，江上洲传鹦鹉名。鹦鹉西飞陇山去，芳洲之树何青青。烟开兰叶香风暖，岸夹桃花锦浪生。迁客此时徒极目，长洲孤月向谁明。"
        },
        {
            "title": "南陵道中 / 寄远",
            "dynasties": "唐代",
            "authors": "杜牧",
            "contents": "南陵水面漫悠悠，风紧云轻欲变秋。正是客心孤迥处，谁家红袖凭江楼？"
        },
        {
            "title": "过淮阴有感二首·其一",
            "dynasties": "清代",
            "authors": "吴伟业",
            "contents": "落木淮南雁影高，孤城残日乱蓬蒿。天边故旧愁闻笛，市上儿童笑带刀。世事真成反招隐，吾徒何处续离骚。昔人一饭犹思报，廿载恩深感二毛。"
        },
        {
            "title": "南乡子·细雨湿流光",
            "dynasties": "五代",
            "authors": "冯延巳",
            "contents": "细雨湿流光，芳草年年与恨长。烟锁凤楼无限事，茫茫。鸾镜鸳衾两断肠。魂梦任悠扬，睡起杨花满绣床。薄悻不来门半掩，斜阳。负你残春泪几行。"
        },
        {
            "title": "杵声齐·砧面莹",
            "dynasties": "宋代",
            "authors": "贺铸",
            "contents": "砧面莹，杵声齐。捣就征衣泪墨题。寄到玉关应万里，戍人犹在玉关西。"
        }
    ],
    [
        {
            "title": "何彼襛矣",
            "dynasties": "先秦",
            "authors": "佚名",
            "contents": "何彼襛矣，唐棣之华？曷不肃雍？王姬之车。何彼襛矣，华如桃李？平王之孙，齐侯之子。其钓维何？维丝伊缗。齐侯之子，平王之孙。"
        },
        {
            "title": "绿头鸭·咏月",
            "dynasties": "宋代",
            "authors": "晁端礼",
            "contents": "晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。 念佳人、音尘别后，对此应解相思。最关情、漏声正永，暗断肠、花影偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。"
        },
        {
            "title": "鹊桥仙·华灯纵博",
            "dynasties": "宋代",
            "authors": "陆游",
            "contents": "华灯纵博，雕鞍驰射，谁记当年豪举。酒徒一半取封侯，独去作、江边渔父。轻舟八尺，低篷三扇，占断苹洲烟雨。镜湖元自属闲人，又何必、官家赐与。(官家 一作：君恩)"
        },
        {
            "title": "水调歌头·九月望日与客习射西园余偶病不能射",
            "dynasties": "宋代",
            "authors": "叶梦得",
            "contents": "霜降碧天静，秋事促西风。寒声隐地，初听中夜入梧桐。起瞰高城回望，寥落关河千里，一醉与君同。叠鼓闹清晓，飞骑引雕弓。 岁将晚，客争笑，问衰翁。平生豪气安在，沈领为谁雄。何似当筵虎士，挥手弦声响处，双雁落遥空。老矣真堪愧，回首望云中。"
        },
        {
            "title": "幽居",
            "dynasties": "唐代",
            "authors": "韦应物",
            "contents": "贵贱虽异等，出门皆有营。独无外物牵，遂此幽居情。微雨夜来过，不知春草生。青山忽已曙，鸟雀绕舍鸣。时与道人偶，或随樵者行。自当安蹇劣，谁谓薄世荣。"
        },
        {
            "title": "于中好·小构园林寂不哗",
            "dynasties": "清代",
            "authors": "纳兰性德",
            "contents": "小构园林寂不哗，疏篱曲径仿山家。昼长吟罢风流子，忽听楸枰响碧纱。添竹石，伴烟霞。拟凭樽酒慰年华。休嗟髀里今生肉，努力春来自种花。"
        },
        {
            "title": "减字木兰花·淮山隐隐",
            "dynasties": "宋代",
            "authors": "淮上女",
            "contents": "淮山隐隐，千里云峰千里恨。淮水悠悠，万顷烟波万顷愁。山长水远，遮断行人东望眼。恨旧愁新，有泪无言对晚春。"
        },
        {
            "title": "怨歌行",
            "dynasties": "南北朝",
            "authors": "庾信",
            "contents": "家住金陵县前，嫁得长安少年。回头望乡泪落，不知何处天边？胡尘几日应尽？汉月何时更圆？为君能歌此曲，不觉心随断弦！"
        },
        {
            "title": "清平乐·柳边深院",
            "dynasties": "宋代",
            "authors": "卢祖皋",
            "contents": "柳边深院。燕语明如翦。消息无凭听又懒。隔断画屏双扇。 宝杯金缕红牙。醉魂几度儿家。何处一春游荡，梦中犹恨杨花。"
        },
        {
            "title": "十五从军行 / 十五从军征",
            "dynasties": "两汉",
            "authors": "佚名",
            "contents": "十五从军征，八十始得归。道逢乡里人，家中有阿谁？遥看是君家，松柏冢累累。兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？(贻 一作：饴)出门东向看，泪落沾我衣。"
        }
    ],
    [
        {
            "title": "乌夜啼·春思",
            "dynasties": "宋代",
            "authors": "赵令畤",
            "contents": "楼上萦帘弱絮，墙头碍月低花。年年春事关心事，肠断欲栖鸦。舞镜鸾衾翠减，啼珠凤蜡红斜。重门不锁相思梦，随意绕天涯。"
        },
        {
            "title": "于五松山赠南陵常赞府",
            "dynasties": "唐代",
            "authors": "李白",
            "contents": "为草当作兰，为木当作松。兰秋香风远，松寒不改容。松兰相因依，萧艾徒丰茸。鸡与鸡并食，鸾与鸾同枝。拣珠去沙砾，但有珠相随。远客投名贤，真堪写怀抱。若惜方寸心，待谁可倾倒？虞卿弃赵相，便与魏齐行。海上五百人，同日死田横。当时不好贤，岂传千古名。愿君同心人，于我少留情。寂寂还寂寂，出门迷所适。长铗归来乎，秋风思归客。"
        },
        {
            "title": "鹭鸶",
            "dynasties": "唐代",
            "authors": "杜牧",
            "contents": "雪衣雪发青玉嘴，群捕鱼儿溪影中。惊飞远映碧山去，一树梨花落晚风。"
        },
        {
            "title": "写情",
            "dynasties": "唐代",
            "authors": "李益",
            "contents": "水纹珍簟思悠悠，千里佳期一夕休。从此无心爱良夜，任他明月下西楼。"
        },
        {
            "title": "负薪行",
            "dynasties": "唐代",
            "authors": "杜甫",
            "contents": "夔州处女发半华，四十五十无夫家。更遭丧乱嫁不售，一生抱恨长咨嗟。土风坐男使女立，应当门户女出入。十犹八九负薪归，卖薪得钱应供给。至老双鬟只垂颈，野花山叶银钗并。筋力登危集市门，死生射利兼盐井。面妆首饰杂啼痕，地褊衣寒困石根。若道巫山女粗丑，何得此有昭君村？"
        },
        {
            "title": "送别诗",
            "dynasties": "隋代",
            "authors": "佚名",
            "contents": "杨柳青青著地垂，杨花漫漫搅天飞。柳条折尽花飞尽，借问行人归不归？"
        },
        {
            "title": "蝶恋花·小雨初晴回晚照",
            "dynasties": "宋代",
            "authors": "王诜",
            "contents": "小雨初晴回晚照。金翠楼台，倒影芙蓉沼。杨柳垂垂风袅袅。嫩荷无数青钿小。似此园林无限好。流落归来，到了心情少。坐到黄昏人悄悄。更应添得朱颜老。"
        },
        {
            "title": "自常州还江阴途中作",
            "dynasties": "唐代",
            "authors": "李嘉祐",
            "contents": "处处空篱落，江村不忍看。无人花色惨，多雨鸟声寒。黄霸初临郡，陶潜未罢官。乘春务征伐，谁肯问凋残。"
        },
        {
            "title": "宴清都·送马林屋赴南宫分韵得动字",
            "dynasties": "宋代",
            "authors": "吴文英",
            "contents": "柳色春阴重。东风力，快将云雁高送。书檠细雨，吟窗乱雪，井寒笔冻。家林秀桔霜老，笑分得、蟾边桂种。应茂苑、斗转苍龙，唯潮献奇吴凤。玉眉暗隐华年，凌云气压，千载云梦。名笺淡墨，恩袍翠草，紫骝青鞚。飞香杏园新句，眩醉眼、春游乍纵。弄喜音、鹊绕庭花，红帘影动。"
        },
        {
            "title": "天仙子·渌水亭秋夜",
            "dynasties": "清代",
            "authors": "纳兰性德",
            "contents": "水浴凉蟾风入袂，鱼鳞蹙损金波碎。好天良夜酒盈尊，心自醉，愁难睡。西风月落城乌起。"
        }
    ],
    [
        {
            "title": "情诗",
            "dynasties": "两汉",
            "authors": "曹植",
            "contents": "微阴翳阳景，清风飘我衣。游鱼潜渌水，翔鸟薄天飞。眇眇客行士，徭役不得归。始出严霜结，今来白露晞。游者叹黍离，处者歌式微。慷慨对嘉宾，凄怆内伤悲。"
        },
        {
            "title": "羔裘",
            "dynasties": "先秦",
            "authors": "佚名",
            "contents": "羔裘豹祛，自我人居居。岂无他人？维子之故。羔裘豹褎，自我人究究。岂无他人？维子之好。"
        },
        {
            "title": "玉连环影·何处",
            "dynasties": "清代",
            "authors": "纳兰性德",
            "contents": "何处？几叶萧萧雨。湿尽檐花，花底无人语。掩屏山，玉炉寒。谁见两眉愁聚倚阑干。"
        },
        {
            "title": "浣溪沙·肯把离情容易看",
            "dynasties": "清代",
            "authors": "纳兰性德",
            "contents": "肯把离情容易看，要从容易见艰难。难抛往事一般般。今夜灯前形共影，枕函虚置翠衾单。更无人与共春寒。"
        },
        {
            "title": "迷神引·一叶扁舟轻帆卷",
            "dynasties": "宋代",
            "authors": "柳永",
            "contents": "一叶扁舟轻帆卷。暂泊楚江南岸。孤城暮角，引胡笳怨。水茫茫，平沙雁、旋惊散。烟敛寒林簇，画屏展。天际遥山小，黛眉浅。旧赏轻抛，到此成游宦。觉客程劳，年光晚。异乡风物，忍萧索、当愁眼。帝城赊，秦楼阻，旅魂乱。芳草连空阔，残照满。佳人无消息，断云远。"
        },
        {
            "title": "浣溪沙·花榭香红烟景迷",
            "dynasties": "五代",
            "authors": "毛熙震",
            "contents": "花榭香红烟景迷，满庭芳草绿萋萎，金铺闲掩绣帘低。紫燕一双娇语碎，翠屏十二晚峰齐，梦魂消散醉空闺。"
        },
        {
            "title": "雪",
            "dynasties": "唐代",
            "authors": "罗隐",
            "contents": "尽道丰年瑞，丰年事若何。长安有贫者，为瑞不宜多。"
        },
        {
            "title": "一字诗",
            "dynasties": "清代",
            "authors": "陈沆",
            "contents": "一帆一桨一渔舟，一个渔翁一钓钩。一俯一仰一场笑，一江明月一江秋。"
        },
        {
            "title": "喜春来·梅擎残雪芳心奈",
            "dynasties": "元代",
            "authors": "元好问",
            "contents": "梅擎残雪芳心奈，柳倚东风望眼开，温柔樽俎小楼台。红袖绕，低唱喜春来。"
        },
        {
            "title": "塞翁失马",
            "dynasties": "两汉",
            "authors": "刘安",
            "contents": "近塞上之人，有善术者，马无故亡而入胡。人皆吊之，其父曰：“此何遽不为福乎？”居数月，其马将胡骏马而归。人皆贺之，其父曰：“此何遽不能为祸乎？”家富良马，其子好骑，堕而折其髀。人皆吊之，其父曰：“此何遽不为福乎？”居一年，胡人大入塞，丁壮者引弦而战。近塞之人，死者十九。此独以跛之故，父子相保。"
        }
    ],
    [
        {
            "title": "早秋与诸子登虢州西亭观眺",
            "dynasties": "唐代",
            "authors": "岑参",
            "contents": "亭高出鸟外，客到与云齐。树点千家小，天围万岭低。残虹挂陕北，急雨过关西。酒榼缘青壁，瓜田傍绿溪。微官何足道，爱客且相携。唯有乡园处，依依望不迷。"
        },
        {
            "title": "鹑之奔奔",
            "dynasties": "先秦",
            "authors": "佚名",
            "contents": "鹑之奔奔，鹊之彊彊。人之无良，我以为兄！鹊之彊彊，鹑之奔奔。人之无良，我以为君！"
        },
        {
            "title": "寄蜀中薛涛校书",
            "dynasties": "唐代",
            "authors": "王建",
            "contents": "万里桥边女校书，枇杷花里闭门居。扫眉才子知多少，管领春风总不如。"
        },
        {
            "title": "晚泊浔阳望庐山",
            "dynasties": "唐代",
            "authors": "孟浩然",
            "contents": "挂席几千里，名山都未逢。泊舟浔阳郭，始见香炉峰。尝读远公传，永怀尘外踪。东林精舍近，日暮空闻钟。"
        },
        {
            "title": "九日",
            "dynasties": "唐代",
            "authors": "李白",
            "contents": "今日云景好，水绿秋山明。携壶酌流霞，搴菊泛寒荣。地远松石古，风扬弦管清。窥觞照欢颜，独笑还自倾。落帽醉山月，空歌怀友生。"
        },
        {
            "title": "洛阳陌",
            "dynasties": "唐代",
            "authors": "李白",
            "contents": "白玉谁家郎，回车渡天津。看花东陌上，惊动洛阳人。"
        },
        {
            "title": "宿铁关西馆",
            "dynasties": "唐代",
            "authors": "岑参",
            "contents": "马汗踏成泥，朝驰几万蹄。雪中行地角，火处宿天倪。塞迥心常怯，乡遥梦亦迷。那知故园月，也到铁关西。"
        },
        {
            "title": "西平乐·尽日凭高目",
            "dynasties": "宋代",
            "authors": "柳永",
            "contents": "尽日凭高目，脉脉春情绪。嘉景清明渐近，时节轻寒乍暖，天气才晴又雨。烟光淡荡，妆点平芜远树。黯凝伫。台榭好、莺燕语。正是和风丽日，几许繁红嫩绿，雅称嬉游去。奈阻隔、寻芳伴侣。秦楼凤吹，楚馆云约，空怅望、在何处。寂寞韶华暗度。可堪向晚，村落声声杜宇。"
        },
        {
            "title": "戏呈孔毅父",
            "dynasties": "宋代",
            "authors": "黄庭坚",
            "contents": "管城子无食肉相，孔方兄有绝交书。文章功用不经世，何异丝窠缀露珠。校书著作频诏除，犹能上车问何如。忽忆僧床同野饭，梦随秋雁到东湖。"
        },
        {
            "title": "渔家傲·题玄真子图",
            "dynasties": "宋代",
            "authors": "张元干",
            "contents": "钓笠披云青嶂绕，绿蓑细雨春江渺。白鸟飞来风满棹。收纶了，渔童拍手樵青笑。明月太虚同一照，浮家泛宅忘昏晓。醉眼冷看城市闹。烟波老，谁能惹得闲烦恼。"
        }
    ],
    [
        {
            "title": "采莲曲",
            "dynasties": "唐代",
            "authors": "王昌龄",
            "contents": "荷叶罗裙一色裁，芙蓉向脸两边开。乱入池中看不见，闻歌始觉有人来。"
        },
        {
            "title": "哭刘司户蕡",
            "dynasties": "唐代",
            "authors": "李商隐",
            "contents": "路有论冤谪，言皆在中兴。空闻迁贾谊，不待相孙弘。江阔惟回首，天高但抚膺。去年相送地，春雪满黄陵。"
        },
        {
            "title": "宫中调笑·团扇",
            "dynasties": "唐代",
            "authors": "王建",
            "contents": "团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。"
        },
        {
            "title": "菊花新·用韵送张见阳令江华",
            "dynasties": "清代",
            "authors": "纳兰性德",
            "contents": "愁绝行人天易暮，行向鹧鸪声里住。渺渺洞庭波，木叶下，楚天何处。折残杨柳应无数，趁离亭笛声吹度。有几个征鸿，相伴也，送君南去。"
        },
        {
            "title": "木兰花·燕鸿过后莺归去",
            "dynasties": "宋代",
            "authors": "晏殊",
            "contents": "燕鸿过后莺归去。细算浮生千万绪。长于春梦几多时，散似秋云无觅处。闻琴解佩神仙侣。挽断罗衣留不住。劝君莫作独醒人，烂醉花间应有数。"
        },
        {
            "title": "谒金门·花过雨",
            "dynasties": "宋代",
            "authors": "李好古",
            "contents": "花过雨，又是一番红素。燕子归来愁不语，旧巢无觅处。谁在玉关劳苦？谁在玉楼歌舞？若使胡尘吹得去，东风侯万户。"
        },
        {
            "title": "纵笔三首·其三",
            "dynasties": "宋代",
            "authors": "苏轼",
            "contents": "北船不到米如珠，醉饱萧条半月无。明日东家知祀灶，只鸡斗酒定膰吾。"
        },
        {
            "title": "初入淮河四绝句·其三",
            "dynasties": "宋代",
            "authors": "杨万里",
            "contents": "两岸舟船各背驰，波痕交涉亦难为。只余鸥鹭无拘管，北去南来自在飞。"
        },
        {
            "title": "长门怨三首",
            "dynasties": "唐代",
            "authors": "刘皂",
            "contents": "雨滴长门秋夜长，愁心和雨到昭阳。 泪痕不学君恩断，拭却千行更万行。 \n宫殿沈沈月欲分，昭阳更漏不堪闻。 珊瑚枕上千行泪，不是思君是恨君。 \n蝉鬓慵梳倚帐门，蛾眉不扫惯承恩。 旁人未必知心事，一面残妆空泪痕。"
        },
        {
            "title": "对酒",
            "dynasties": "宋代",
            "authors": "陆游",
            "contents": "闲愁如飞雪，入酒即消融。好花如故人，一笑杯自空。流莺有情亦念我，柳边尽日啼春风。长安不到十四载，酒徒往往成衰翁。九环宝带光照地，不如留君双颊红。"
        }
    ],
    [
        {
            "title": "潜别离",
            "dynasties": "唐代",
            "authors": "白居易",
            "contents": "不得哭，潜别离。不得语，暗相思。两心之外无人知。深笼夜锁独栖鸟，利剑舂断连理枝。河水虽浊有清日，乌头虽黑有白时。唯有潜离与暗别，彼此甘心无后期。"
        },
        {
            "title": "新城道中二首",
            "dynasties": "宋代",
            "authors": "苏轼",
            "contents": "东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。\n身世悠悠我此行，溪边委辔听溪声。散材畏见搜林斧，疲马思闻卷旆钲。细雨足时茶户喜，乱山深处长官清。人间岐路知多少，试向桑田问耦耕。"
        },
        {
            "title": "感遇十二首·其四",
            "dynasties": "唐代",
            "authors": "张九龄",
            "contents": "孤鸿海上来，池潢不敢顾。侧见双翠鸟，巢在三珠树。矫矫珍木巅，得无金丸惧？美服患人指，高明逼神恶。今我游冥冥，弋者何所慕！"
        },
        {
            "title": "和孙明府怀旧山",
            "dynasties": "唐代",
            "authors": "雍陶",
            "contents": "五柳先生本在山，偶然为客落人间。秋来见月多归思，自起开笼放白鹇。"
        },
        {
            "title": "春残",
            "dynasties": "宋代",
            "authors": "陆游",
            "contents": "石镜山前送落晖，春残回首倍依依。时平壮士无功老，乡远征人有梦归。苜蓿苗侵官道合，芜菁花入麦畦稀。倦游自笑摧颓甚，谁记飞鹰醉打围。"
        },
        {
            "title": "艳歌何尝行",
            "dynasties": "未知",
            "authors": "佚名",
            "contents": "飞来双白鹄，乃从西北来。十十五五，罗列成行。妻卒被病，行不能相随。五里一返顾，六里一徘徊。“吾欲衔汝去，口噤不能开；吾欲负汝去，毛羽何摧颓。乐哉新相知，忧来生别离。躇蹰顾群侣，泪下不自知。”“念与君别离，气结不能言。各各重自爱，道远归还难。”“妾当守空房，闭门下重关。若生当相见，亡者会黄泉。”今日乐相乐，延年万岁期。"
        },
        {
            "title": "山花子·林下荒苔道韫家",
            "dynasties": "清代",
            "authors": "纳兰性德",
            "contents": "林下荒苔道韫家，生怜玉骨委尘沙。愁向风前无处说，数归鸦。半世浮萍随逝水，一宵冷雨葬名花。魂是柳绵吹欲碎，绕天涯。"
        },
        {
            "title": "正月十五夜灯",
            "dynasties": "唐代",
            "authors": "张祜",
            "contents": "千门开锁万灯明，正月中旬动帝京。三百内人连袖舞，一时天上著词声。"
        },
        {
            "title": "点绛唇·绍兴乙卯登绝顶小亭",
            "dynasties": "宋代",
            "authors": "叶梦得",
            "contents": "缥缈危亭，笑谈独在千峰上。与谁同赏。万里横烟浪。 老去情怀，犹作天涯想。空惆怅。少年豪放。莫学衰翁样。"
        },
        {
            "title": "得献吉江西书",
            "dynasties": "明代",
            "authors": "何景明",
            "contents": "近得浔阳江上书，遥思李白更愁予。天边魑魅窥人过，日暮鼋鼍傍客居。鼓柁湘江应未得，买田阳羡定何如？他年淮水能相访，桐柏山中共结庐。"
        }
    ],
    [
        {
            "title": "掩役夫张进骸",
            "dynasties": "唐代",
            "authors": "柳宗元",
            "contents": "生死悠悠尔，一气聚散之。偶来纷喜怒，奄忽已复辞。为役孰贱辱？为贵非神奇。一朝纩息定，枯朽无妍蚩。生平勤皂枥，锉秣不告疲。既死给槥椟，葬之东山基。奈何值崩湍，荡析临路垂。髐然暴百骸，散乱不复支。从者幸告余，眷之涓然悲。猫虎获迎祭，犬马有盖帷。伫立唁尔魂，岂复识此为？畚锸载埋瘗，沟渎护其危。我心得所安，不谓尔有知。掩骼著春令，兹焉值其时。及物非吾事，聊且顾尔私。"
        },
        {
            "title": "柳腰轻·英英妙舞腰肢软",
            "dynasties": "宋代",
            "authors": "柳永",
            "contents": "英英妙舞腰肢软。章台柳、昭阳燕。锦衣冠盖，绮堂筵会，是处千金争选。顾香砌、丝管初调，倚轻风、佩环微颤。乍入霓裳促遍。逞盈盈、渐催檀板。慢垂霞袖，急趋莲步，进退奇容千变。算何止、倾国倾城，暂回眸、万人断肠。"
        },
        {
            "title": "寄内",
            "dynasties": "宋代",
            "authors": "孔平仲",
            "contents": "试说途中景，方知别后心。行人日暮少，风雪乱山深。"
        },
        {
            "title": "题西太一宫壁二首",
            "dynasties": "宋代",
            "authors": "王安石",
            "contents": "柳叶鸣蜩绿暗，荷花落日红酣。三十六陂春水，白头想见江南。\n三十年前此地，父兄持我东西。今日重来白首，欲寻陈迹都迷。"
        },
        {
            "title": "春怨",
            "dynasties": "唐代",
            "authors": "李白",
            "contents": "白马金羁辽海东，罗帷绣被卧春风。 落月低轩窥烛尽，飞花入户笑床空。"
        },
        {
            "title": "南浦·春水",
            "dynasties": "宋代",
            "authors": "王沂孙",
            "contents": "柳下碧粼粼，认麹尘乍生，色嫩如染。清溜满银塘，东风细、参差縠纹初遍。别君南浦，翠眉曾照波痕浅。再来涨绿迷旧处，添却残红几片。葡萄过雨新痕，正拍拍轻鸥，翩翩小燕。帘影蘸楼阴，芳流去，应有泪珠千点。沧浪一舸，断魂重唱蘋花怨。采香幽泾鸳鸯睡，谁道湔裙人远。"
        },
        {
            "title": "一剪梅·红藕香残玉簟秋",
            "dynasties": "宋代",
            "authors": "李清照",
            "contents": "红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。"
        },
        {
            "title": "狱中对月",
            "dynasties": "清代",
            "authors": "宋琬",
            "contents": "疏星耿耿逼人寒，清漏丁丁画角残。客泪久从悉外尽，月明犹许醉中看。栖乌绕树冰霜苦，哀雁横天关塞难。料得故园今夜梦，随风应已到长安。"
        },
        {
            "title": "华山畿·君既为侬死",
            "dynasties": "南北朝",
            "authors": "佚名",
            "contents": "华山畿，华山畿，君既为侬死，独生为谁施？欢若见怜时，棺木为侬开。"
        },
        {
            "title": "三台令·不寐倦长更",
            "dynasties": "五代",
            "authors": "李煜",
            "contents": "不寐倦长更，披衣出户行。月寒秋竹冷，风切夜窗声。"
        }
    ]
]