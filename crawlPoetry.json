[
    [
        {
            "title": "伤春",
            "dynasties": "宋代",
            "authors": "杨万里",
            "contents": "准拟今春乐事浓，依然枉却一东风。年年不带看花眼，不是愁中即病中。"
        },
        {
            "title": "田家",
            "dynasties": "唐代",
            "authors": "聂夷中",
            "contents": "父耕原上田，子劚山下荒。六月禾未秀，官家已修仓。"
        },
        {
            "title": "至后",
            "dynasties": "唐代",
            "authors": "杜甫",
            "contents": "冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。"
        },
        {
            "title": "如梦令·黄叶青苔归路",
            "dynasties": "清代",
            "authors": "纳兰性德",
            "contents": "黄叶青苔归路，屧粉衣香何处。消息竟沉沉，今夜相思几许。秋雨，秋雨，一半因风吹去。(版本一)\n木叶纷纷归路，残月晓风何处。消息竟沉沉，今夜相思几许。秋雨，秋雨，一半因风吹去。(版本二)"
        },
        {
            "title": "秋莲",
            "dynasties": "元代",
            "authors": "刘因",
            "contents": "瘦影亭亭不自容，淡香杳杳欲谁通？不堪翠减红销际，更在江清月冷中。拟欲青房全晚节，岂知白露已秋风。盛衰老眼依然在，莫放扁舟酒易空。"
        },
        {
            "title": "入若耶溪",
            "dynasties": "唐代",
            "authors": "崔颢",
            "contents": "轻舟去何疾，已到云林境。起坐鱼鸟间，动摇山水影。岩中响自答，溪里言弥静。事事令人幽，停桡向余景。"
        },
        {
            "title": "金陵晚望",
            "dynasties": "唐代",
            "authors": "高蟾",
            "contents": "曾伴浮云归晚翠，犹陪落日泛秋声。世间无限丹青手，一片伤心画不成。"
        },
        {
            "title": "塞下曲",
            "dynasties": "唐代",
            "authors": "王昌龄",
            "contents": "饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。"
        },
        {
            "title": "点绛唇·红杏飘香",
            "dynasties": "宋代",
            "authors": "苏轼",
            "contents": "红杏飘香，柳含烟翠拖轻缕。水边朱户。尽卷黄昏雨。烛影摇风，一枕伤春绪。归不去。凤楼何处。芳草迷归路。"
        },
        {
            "title": "齐天乐·新烟初试花如梦",
            "dynasties": "宋代",
            "authors": "吴文英",
            "contents": "新烟初试花如梦，疑收楚峰残雨。茂苑人归，秦楼燕宿，同惜天涯为旅。游情最苦。早柔绿迷津，乱莎荒圃。数树梨花，晚风吹堕半汀鹭。 流红江上去远，翠尊曾共醉，云外别墅。澹月秋千，幽香巷陌，愁结伤春深处。听歌看舞。驻不得当时，柳蛮樱素。睡起恹恹，洞箫谁院宇。"
        }
    ],
    [
        {
            "title": "青玉案·天然一帧荆关画",
            "dynasties": "清代",
            "authors": "顾贞观",
            "contents": "天然一帧荆关画，谁打稿，斜阳下？历历水残山剩也。乱鸦千点，落鸿孤烟，中有渔樵话。登临我亦悲秋者，向蔓草平原泪盈把。自古有情终不化。青娥冢上，东风野火，烧出鸳鸯瓦。"
        },
        {
            "title": "野人送朱樱",
            "dynasties": "唐代",
            "authors": "杜甫",
            "contents": "西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐沾门下省，退朝擎出大明宫。金盘玉箸无消息，此日尝新任转蓬。"
        },
        {
            "title": "与东吴生相遇",
            "dynasties": "唐代",
            "authors": "韦庄",
            "contents": "十年身事各如萍，白首相逢泪满缨。老去不知花有态，乱来唯觉酒多情。贫疑陋巷春偏少，贵想豪家月最明。且对一尊开口笑，未衰应见泰阶平。"
        },
        {
            "title": "清江引·春思",
            "dynasties": "元代",
            "authors": "张可久",
            "contents": "黄莺乱啼门外柳，雨细清明后。能消几日春，又是相思瘦。梨花小窗人病酒。"
        },
        {
            "title": "临江仙·幽闺欲曙闻莺转",
            "dynasties": "五代",
            "authors": "毛熙震",
            "contents": "幽闺欲曙闻莺转，红窗月影微明。好风频谢落花声。隔帷残烛，犹照绮屏筝。绣被锦茵眠玉暖，炷香斜袅烟轻。淡蛾羞敛不胜情。暗思闲梦，何处逐云行？"
        },
        {
            "title": "跋子瞻和陶诗",
            "dynasties": "宋代",
            "authors": "黄庭坚",
            "contents": "子瞻谪岭南，时宰欲杀之。饱吃惠州饭，细和渊明诗。彭泽千载人，东坡百世士。出处虽不同，风味乃相似。"
        },
        {
            "title": "芙蓉楼送辛渐二首",
            "dynasties": "唐代",
            "authors": "王昌龄",
            "contents": "寒雨连江夜入吴，平明送客楚山孤。(连江 一作：连天)洛阳亲友如相问，一片冰心在玉壶。\n丹阳城南秋海阴，丹阳城北楚云深。高楼送客不能醉，寂寂寒江明月心。"
        },
        {
            "title": "惜芳春·秋望",
            "dynasties": "元代",
            "authors": "乔吉",
            "contents": "千山落叶岩岩瘦，百尺危阑寸寸愁。有人独倚晚妆楼。楼外柳，眉暗不禁秋。"
        },
        {
            "title": "听蜀僧濬弹琴 / 听蜀僧浚弹琴",
            "dynasties": "唐代",
            "authors": "李白",
            "contents": "蜀僧抱绿绮，西下峨眉峰。为我一挥手，如听万壑松。 客心洗流水，余响入霜钟。不觉碧山暮，秋云暗几重。"
        },
        {
            "title": "幽居",
            "dynasties": "唐代",
            "authors": "韦应物",
            "contents": "贵贱虽异等，出门皆有营。独无外物牵，遂此幽居情。微雨夜来过，不知春草生。青山忽已曙，鸟雀绕舍鸣。时与道人偶，或随樵者行。自当安蹇劣，谁谓薄世荣。"
        }
    ],
    [
        {
            "title": "溪村即事",
            "dynasties": "元代",
            "authors": "周权",
            "contents": "寒翠飞崖壁，尘嚣此地分。鹤行松径雨，僧倚石阑云。竹色溪阴见，梅香岸曲闻。山翁邀客饮，闲话总成文。"
        },
        {
            "title": "立秋",
            "dynasties": "宋代",
            "authors": "刘翰",
            "contents": "乳鸦啼散玉屏空，一枕新凉一扇风。睡起秋声无觅处，满阶梧桐月明中。"
        },
        {
            "title": "山下泉",
            "dynasties": "唐代",
            "authors": "皇甫曾",
            "contents": "漾漾带山光，澄澄倒林影。那知石上喧，却忆山中静。"
        },
        {
            "title": "浣溪沙·春情",
            "dynasties": "宋代",
            "authors": "苏轼",
            "contents": "道字娇讹语未成。未应春阁梦多情。朝来何事绿鬟倾。 彩索身轻长趁燕，红窗睡重不闻莺。困人天气近清明。"
        },
        {
            "title": "入朝洛堤步月",
            "dynasties": "唐代",
            "authors": "上官仪",
            "contents": "脉脉广川流，驱马历长洲。鹊飞山月曙，蝉噪野风秋。"
        },
        {
            "title": "沈下贤",
            "dynasties": "唐代",
            "authors": "杜牧",
            "contents": "斯人清唱何人和，草径苔芜不可寻。一夕小敷山下梦，水如环佩月如襟。"
        },
        {
            "title": "玉台体",
            "dynasties": "唐代",
            "authors": "权德舆",
            "contents": "昨夜裙带解，今朝蟢子飞。铅华不可弃，莫是藁砧归。"
        },
        {
            "title": "西过渭州见渭水思秦川",
            "dynasties": "唐代",
            "authors": "岑参",
            "contents": "渭水东流去，何时到雍州？凭添两行泪，寄向故园流。"
        },
        {
            "title": "留别妻",
            "dynasties": "两汉",
            "authors": "苏武",
            "contents": "结发为夫妻，恩爱两不疑。欢娱在今夕，嬿婉及良时。征夫怀远路，起视夜何其？参辰皆已没，去去从此辞。行役在战场，相见未有期。握手一长叹，泪为生别滋。努力爱春华，莫忘欢乐时。生当复来归，死当长相思。"
        },
        {
            "title": "塞鸿秋·功名万里忙如燕",
            "dynasties": "元代",
            "authors": "薛昂夫",
            "contents": "功名万里忙如燕，斯文一脉微如线。光阴寸隙流如电，风霜两鬓白如练。尽道便休官，林下何曾见？至今寂寞彭泽县。"
        }
    ],
    [
        {
            "title": "后游",
            "dynasties": "唐代",
            "authors": "杜甫",
            "contents": "寺忆曾游处，桥怜再渡时。江山如有待，花柳自无私。野润烟光薄，沙暄日色迟。客愁全为减，舍此复何之？"
        },
        {
            "title": "题鹤林寺僧舍",
            "dynasties": "唐代",
            "authors": "李涉",
            "contents": "终日昏昏醉梦间，忽闻春尽强登山。因过竹院逢僧话，偷得浮生半日闲。"
        },
        {
            "title": "桂殿秋·思往事",
            "dynasties": "清代",
            "authors": "朱彝尊",
            "contents": "思往事，渡江干，青蛾低映越山看。共眠一舸听秋雨，小簟轻衾各自寒。"
        },
        {
            "title": "蓦山溪·梅",
            "dynasties": "宋代",
            "authors": "曹组",
            "contents": "洗妆真态，不作铅花御。竹外一枝斜，想佳人，天寒日暮。黄昏院落，无处著清香，风细细，雪垂垂，何况江头路。月边疏影，梦到消魂处。梅子欲黄时，又须作，廉纤细雨。孤芳一世，供断有情愁，消瘦损，东阳也，试问花知否？"
        },
        {
            "title": "思齐",
            "dynasties": "先秦",
            "authors": "佚名",
            "contents": "思齐大任，文王之母，思媚周姜，京室之妇。大姒嗣徽音，则百斯男。\n惠于宗公，神罔时怨，神罔时恫。刑于寡妻，至于兄弟，以御于家邦。\n雍雍在宫，肃肃在庙。不显亦临，无射亦保。\n肆戎疾不殄，烈假不瑕。不闻亦式，不谏亦入。肆成人有德，小子有造。古之人无斁，誉髦斯士。"
        },
        {
            "title": "驱车上东门",
            "dynasties": "两汉",
            "authors": "佚名",
            "contents": "驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相迭，贤圣莫能度。服食求神仙，多为药所误。不如饮美酒，被服纨与素。"
        },
        {
            "title": "咏秋江",
            "dynasties": "宋代",
            "authors": "林逋",
            "contents": "苍茫沙嘴鹭鸶眠，片水无痕浸碧天。最爱芦花经雨后，一蓬烟火饭鱼船。"
        },
        {
            "title": "丝衣",
            "dynasties": "先秦",
            "authors": "佚名",
            "contents": "丝衣其紑，载弁俅俅。自堂徂基，自羊徂牛，鼐鼎及鼒，兕觥其觩。旨酒思柔。不吴不敖，胡考之休。"
        },
        {
            "title": "绿头鸭·咏月",
            "dynasties": "宋代",
            "authors": "晁端礼",
            "contents": "晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。 念佳人、音尘别后，对此应解相思。最关情、漏声正永，暗断肠、花影偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。"
        },
        {
            "title": "点绛唇·春愁",
            "dynasties": "宋代",
            "authors": "赵鼎",
            "contents": "香冷金炉，梦回鸳帐馀香嫩。更无人问。一枕江南恨。 消瘦休文，顿觉春衫褪。清明近。杏花吹尽。薄暮东风紧。"
        }
    ],
    [
        {
            "title": "望江南·莫攀我",
            "dynasties": "唐代",
            "authors": "佚名",
            "contents": "莫攀我，攀我太心偏。我是曲江临池柳，者人折了那人攀，恩爱一时间。"
        },
        {
            "title": "醉中天·咏大蝴蝶",
            "dynasties": "元代",
            "authors": "王和卿",
            "contents": "弹破庄周梦，两翅驾东风，三百座名园、一采一个空。谁道风流种，唬杀寻芳的蜜蜂。轻轻飞动，把卖花人搧过桥东。"
        },
        {
            "title": "梦江南·昏鸦尽",
            "dynasties": "清代",
            "authors": "纳兰性德",
            "contents": "昏鸦尽，小立恨因谁？急雪乍翻香阁絮，轻风吹到胆瓶梅，心字已成灰。"
        },
        {
            "title": "思佳客·题周草窗武林旧事",
            "dynasties": "宋代",
            "authors": "张炎",
            "contents": "梦里瞢腾说梦华。莺莺燕燕已天涯。蕉中覆处应无鹿，汉上从来不见花。今古事，古今嗟。西湖流水响琵琶。铜驼烟雨栖芳草，休向江南问故家。"
        },
        {
            "title": "清明日独酌",
            "dynasties": "宋代",
            "authors": "王禹偁",
            "contents": "一郡官闲唯副使，一年冷节是清明。春来春去何时尽，闲恨闲愁触处生。漆燕黄鹂夸舌健，柳花榆荚斗身轻。脱衣换得商山酒，笑把离骚独自倾。"
        },
        {
            "title": "送蔡山人",
            "dynasties": "唐代",
            "authors": "李白",
            "contents": "我本不弃世，世人自弃我。一乘无倪舟，八极纵远舵。燕客期跃马，唐生安敢讥。采珠勿惊龙，大道可暗归。故山有松月，迟尔玩清晖。"
        },
        {
            "title": "宴词",
            "dynasties": "唐代",
            "authors": "王之涣",
            "contents": "长堤春水绿悠悠，畎入漳河一道流。莫听声声催去棹，桃溪浅处不胜舟。"
        },
        {
            "title": "齐天乐·蝉",
            "dynasties": "宋代",
            "authors": "王沂孙",
            "contents": "一襟余恨宫魂断，年年翠阴庭树。乍咽凉柯，还移暗叶，重把离愁深诉。西窗过雨。怪瑶佩流空，玉筝调柱。镜暗妆残，为谁娇鬓尚如许。铜仙铅泪似洗，叹携盘去远，难贮零露。病翼惊秋，枯形阅世，消得斜阳几度？馀音更苦。甚独抱清高，顿成凄楚？谩想熏风，柳丝千万缕。"
        },
        {
            "title": "二月二十四日作",
            "dynasties": "宋代",
            "authors": "陆游",
            "contents": "棠梨花开社酒浓，南村北村鼓冬冬。且祈麦熟得饱饭，敢说谷贱复伤农。崖州万里窜酷吏，湖南几时起卧龙？但愿诸贤集廊庙，书生穷死胜侯封。"
        },
        {
            "title": "菩萨蛮·湿云不动溪桥冷",
            "dynasties": "宋代",
            "authors": "苏轼",
            "contents": "湿云不动溪桥冷。嫩寒初透东风影。桥下水声长。一枝和月香。人怜花似旧。花比人应瘦。莫凭小栏干。夜深花正寒。"
        }
    ],
    [
        {
            "title": "满庭芳·夏日溧水无想山作",
            "dynasties": "宋代",
            "authors": "周邦彦",
            "contents": "风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭阑久，黄芦苦竹，拟泛九江船。年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。"
        },
        {
            "title": "浣溪沙·谁念西风独自凉",
            "dynasties": "清代",
            "authors": "纳兰性德",
            "contents": "谁念西风独自凉，萧萧黄叶闭疏窗，沉思往事立残阳。被酒莫惊春睡重，赌书消得泼茶香，当时只道是寻常。"
        },
        {
            "title": "满江红·赣州席上呈陈季陵太守",
            "dynasties": "宋代",
            "authors": "辛弃疾",
            "contents": "落日苍茫，风才定、片帆无力。还记得、眉来眼去，水光山色。倦客不知身近远，佳人已卜归消息。便归来、只是赋行云，襄王客。些个事，如何得。知有恨，休重忆。但楚天特地，暮云凝碧。过眼不如人意事，十常八九今头白。笑江州、司马太多情，青衫湿。"
        },
        {
            "title": "至鸭栏驿上白马矶赠裴侍御",
            "dynasties": "唐代",
            "authors": "李白",
            "contents": "侧叠万古石，横为白马矶。乱流若电转，举掉扬珠辉。临驿卷缇幕，升堂接绣衣。情亲不避马，为我解霜威。"
        },
        {
            "title": "月夜听卢子顺弹琴",
            "dynasties": "唐代",
            "authors": "李白",
            "contents": "闲夜坐明月，幽人弹素琴。忽闻悲风调，宛若寒松吟。白雪乱纤手，绿水清虚心。钟期久已没，世上无知音。"
        },
        {
            "title": "渔歌子·楚山青",
            "dynasties": "五代",
            "authors": "李珣",
            "contents": "楚山青，湘水绿，春风澹荡看不足。草芊芊，花簇簇，渔艇棹歌相续。信浮沉，无管束，钓回乘月归湾曲。酒盈尊，云满屋，不见人间荣辱。"
        },
        {
            "title": "浣溪沙·簌簌衣巾落枣花",
            "dynasties": "宋代",
            "authors": "苏轼",
            "contents": "徐门石潭谢雨，道上作五首。潭在城东二十里，常与泗水增减清浊相应。\n簌簌衣巾落枣花，村南村北响缲车，牛衣古柳卖黄瓜。(缲 通：缫)酒困路长惟欲睡，日高人渴漫思茶。敲门试问野人家。"
        },
        {
            "title": "夜归",
            "dynasties": "宋代",
            "authors": "周密",
            "contents": "夜深归客依筇行，冷燐依萤聚土塍。村店月昏泥径滑，竹窗斜漏补衣灯。"
        },
        {
            "title": "金缕曲·春梦年来惯",
            "dynasties": "清代",
            "authors": "高鹗",
            "contents": "不见畹君三年矣，戊申秋隽，把晤灯前，浑疑梦幻，归来欲作数语，辄怔忡而止。十月旬日，灯下独酌，忍酸制此，不复计工拙也。\n春梦年来惯。问卿卿，今宵可是，故人亲见？试剪银灯携素手，细认梅花妆面。料此夕、罗浮非幻。一部相思难说起，尽低鬟，默坐空长叹。追往事，寸肠断！尊前强自柔情按。道从今，新欢有日，旧盟须践。欲笑欲歌还欲哭，刚喜翻悲又怨。把未死、蚕丝牵恋。那更眼波留得往，一双双，泪滴珍珠串。愁万斛，怎抛判？"
        },
        {
            "title": "七月二十九日崇让宅宴作",
            "dynasties": "唐代",
            "authors": "李商隐",
            "contents": "露如微霰下前池，月过回塘万竹悲。浮世本来多聚散，红蕖何事亦离披？悠扬归梦惟灯见，濩落生涯独酒知。岂到白头长只尔，嵩阳松雪有心期。"
        }
    ],
    [
        {
            "title": "塞下曲二首·其二",
            "dynasties": "唐代",
            "authors": "王涯",
            "contents": "年少辞家从冠军，金鞍宝剑去邀勋。不知马骨伤寒水，惟见龙城起暮云。"
        },
        {
            "title": "归雁",
            "dynasties": "唐代",
            "authors": "杜甫",
            "contents": "东来万里客，乱定几年归？肠断江城雁，高高向北飞！"
        },
        {
            "title": "早春呈水部张十八员外",
            "dynasties": "唐代",
            "authors": "韩愈",
            "contents": "天街小雨润如酥，草色遥看近却无。最是一年春好处，绝胜烟柳满皇都。"
        },
        {
            "title": "学刘公干体五首·其三",
            "dynasties": "南北朝",
            "authors": "鲍照",
            "contents": "胡风吹朔雪，千里度龙山。集君瑶台上，飞舞两楹前。兹晨自为美，当避艳阳天。艳阳桃李节，皎洁不成妍。"
        },
        {
            "title": "骊山有感",
            "dynasties": "唐代",
            "authors": "李商隐",
            "contents": "骊岫飞泉泛暖香，九龙呵护玉莲房。平明每幸长生殿，不从金舆惟寿王。"
        },
        {
            "title": "和张仆射塞下曲·其四",
            "dynasties": "唐代",
            "authors": "卢纶",
            "contents": "野幕敞琼筵，羌戎贺劳旋。醉和金甲舞，雷鼓动山川。"
        },
        {
            "title": "朝三暮四",
            "dynasties": "先秦",
            "authors": "佚名",
            "contents": "宋有狙公者，爱狙，养之成群，能解狙之意；狙亦得公之心。损其家口，充狙之欲。俄而匮焉，将限其食，恐众狙之不训于己也。先诳之曰：“与若芧，朝三而暮四，足乎？”众狙皆起怒。俄而曰：“与若芧，朝四而暮三，足乎？”众狙皆伏而喜。"
        },
        {
            "title": "茅屋为秋风所破歌",
            "dynasties": "唐代",
            "authors": "杜甫",
            "contents": "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！(死亦足 一作：死意足）"
        },
        {
            "title": "柳梢青·吴中",
            "dynasties": "宋代",
            "authors": "仲殊",
            "contents": "岸草平沙。吴王故苑，柳袅烟斜。雨后寒轻，风前香软，春在梨花。行人一棹天涯。酒醒处，残阳乱鸦。门外秋千，墙头红粉，深院谁家？"
        },
        {
            "title": "好事近·风定落花深",
            "dynasties": "宋代",
            "authors": "李清照",
            "contents": "风定落花深，帘外拥红堆雪。长记海棠开后，正伤春时节。酒阑歌罢玉尊空，青缸暗明灭。魂梦不堪幽怨，更一声鶗鴂。"
        }
    ],
    [
        {
            "title": "汉江临泛 / 汉江临眺",
            "dynasties": "唐代",
            "authors": "王维",
            "contents": "楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。"
        },
        {
            "title": "琐窗寒·玉兰",
            "dynasties": "宋代",
            "authors": "吴文英",
            "contents": "绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真恣凝澹，返魂骚畹。 一盼。千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷薰沁骨悲乡远。最伤情、送客咸阳，佩结西风怨。"
        },
        {
            "title": "采薇(节选)",
            "dynasties": "先秦",
            "authors": "佚名",
            "contents": "昔我往矣，杨柳依依。今我来思，雨雪霏霏。行道迟迟，载渴载饥。我心伤悲，莫知我哀！"
        },
        {
            "title": "读陈胜传",
            "dynasties": "清代",
            "authors": "屈大均",
            "contents": "闾左称雄日，渔阳适戍人。王候宁有种？竿木足亡秦。大义呼豪杰，先声仗鬼神。驱除功第一，汉将可谁伦？"
        },
        {
            "title": "送欧阳推官赴华州监酒",
            "dynasties": "宋代",
            "authors": "苏轼",
            "contents": "我观文忠公，四子皆超越。仲也珠径寸，照夜光如月。好诗真脱兔，下笔先落鹘。知音如周郎，议论亦英发。文章乃余事，学道探玄窟。死为长白主，名字书绛阙。（熙宁之末，仲纯父见仆于京城之东，曰：“吾梦道士持告身授吾曰：上帝命汝为长白山主，此何祥也？”明年，仲纯父没。）伤心清颍尾，已伴白鸥没。喜见三少年，俱有千里骨。千里不难到，莫遣历块蹶。临分出苦语，愿子书之笏。"
        },
        {
            "title": "闺怨",
            "dynasties": "唐代",
            "authors": "王昌龄",
            "contents": "闺中少妇不知愁，春日凝妆上翠楼。(不知 一作：不曾)忽见陌头杨柳色，悔教夫婿觅封侯。"
        },
        {
            "title": "赠王桂阳",
            "dynasties": "南北朝",
            "authors": "吴均",
            "contents": "松生数寸时，遂为草所没。未见笼云心，谁知负霜骨。弱干可摧残，纤茎易陵忽。何当数千尺，为君覆明月。"
        },
        {
            "title": "临江仙·昨夜渡江何处宿",
            "dynasties": "宋代",
            "authors": "苏轼",
            "contents": "昨夜渡江何处宿，望中疑是秦淮。月明谁起笛中哀。多情王谢女，相逐过江来。 云雨未成还又散，思量好事难谐。凭陵急桨两相催。相伊归去后，应似我情怀。"
        },
        {
            "title": "有駜",
            "dynasties": "先秦",
            "authors": "佚名",
            "contents": "有駜有駜，駜彼乘黄。夙夜在公，在公明明。振振鹭，鹭于下。鼓咽咽，醉言舞。于胥乐兮！\n有駜有駜，駜彼乘牡。夙夜在公，在公饮酒。振振鹭，鹭于飞。鼓咽咽，醉言归。于胥乐兮！\n有駜有駜，駜彼乘駽。夙夜在公，在公载燕。自今以始，岁其有。君子有穀，诒孙子。于胥乐兮！"
        },
        {
            "title": "满江红·暮雨初收",
            "dynasties": "宋代",
            "authors": "柳永",
            "contents": "暮雨初收，长川静、征帆夜落。临岛屿、蓼烟疏淡，苇风萧索。几许渔人飞短艇，尽载灯火归村落。遣行客、当此念回程，伤漂泊。桐江好，烟漠漠。波似染，山如削。绕严陵滩畔，鹭飞鱼跃。游宦区区成底事，平生况有云泉约。归去来、一曲仲宣吟，从军乐。"
        }
    ],
    [
        {
            "title": "沧浪歌",
            "dynasties": "先秦",
            "authors": "佚名",
            "contents": "沧浪之水清兮，可以濯我缨；沧浪之水浊兮，可以濯我足。"
        },
        {
            "title": "生查子·诉别",
            "dynasties": "宋代",
            "authors": "苏轼",
            "contents": "三度别君来，此别真迟暮。白尽老髭须，明日淮南去。酒罢月随人，泪湿花如雾。后月逐君还，梦绕湖边路。"
        },
        {
            "title": "哭李商隐",
            "dynasties": "唐代",
            "authors": "崔珏",
            "contents": "成纪星郎字义山，适归高壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。只应物外攀琪树，便著霓裳上绛坛。\n虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。"
        },
        {
            "title": "临江仙·疾愈登望湖楼赠项长官",
            "dynasties": "宋代",
            "authors": "苏轼",
            "contents": "多病休文都瘦损，不堪金带垂腰。望湖楼上暗香飘。和风春弄袖，明月夜闻箫。酒醒梦回清漏永，隐床无限更潮。佳人不见董娇饶。徘徊花上月，空度可怜宵。"
        },
        {
            "title": "十一月中旬至扶风界见梅花",
            "dynasties": "唐代",
            "authors": "李商隐",
            "contents": "匝路亭亭艳，非时裛裛香。素娥惟与月，青女不饶霜。赠远虚盈手，伤离适断肠。为谁成早秀，不待作年芳。"
        },
        {
            "title": "三字令·春欲尽",
            "dynasties": "五代",
            "authors": "欧阳炯",
            "contents": "春欲尽，日迟迟，牡丹时。罗幌卷，翠帘垂。彩笺书，红粉泪，两心知。人不在，燕空归，负佳期。香烬落，枕函欹。月分明，花淡薄，惹相思。"
        },
        {
            "title": "度浮桥至南台",
            "dynasties": "宋代",
            "authors": "陆游",
            "contents": "客中多病废登临，闻说南台试一寻。九轨徐行怒涛上，千艘横系大江心。寺楼钟鼓催昏晓，墟落云烟自古今。白发未除豪气在，醉吹横笛坐榕阴。"
        },
        {
            "title": "览镜书怀",
            "dynasties": "唐代",
            "authors": "李白",
            "contents": "得道无古今，失道还衰老。自笑镜中人，白发如霜草。扪心空叹息，问影何枯槁？桃李竟何言，终成南山皓。"
        },
        {
            "title": "满江红·自豫章阻风吴城山作",
            "dynasties": "宋代",
            "authors": "张元干",
            "contents": "春水迷天，桃花浪、几番风恶。云乍起、远山遮尽，晚风还作。绿卷芳洲生杜若。数帆带雨烟中落。傍向来、沙觜共停桡，伤飘泊。 寒犹在，衾偏薄。肠欲断，愁难著。倚篷窗无寐，引杯孤酌。寒食清明都过却。最怜轻负年时约。想小楼、终日望归舟，人如削。"
        },
        {
            "title": "木兰花慢·太湖纵眺",
            "dynasties": "清代",
            "authors": "洪亮吉",
            "contents": "眼中何所有？三万顷，太湖宽。纵蛟虎纵横，龙鱼出没，也把纶竿。龙威丈人何在？约空中同凭玉阑干。薄醉正愁消渴，洞庭山桔都酸。更残，黑雾杳漫漫，激电闪流丸。有上界神仙，乘风来往，问我平安。思量要栽黄竹，只平铺海水几时干？归路欲寻铁瓮，望中陡落银盘。"
        }
    ],
    [
        {
            "title": "永遇乐·落日熔金",
            "dynasties": "宋代",
            "authors": "李清照",
            "contents": "落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。(熔金 一作：镕金)中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。"
        },
        {
            "title": "虞美人·深闺春色劳思想",
            "dynasties": "五代",
            "authors": "顾夐",
            "contents": "深闺春色劳思想，恨共春芜长。黄鹂娇啭泥芳妍，杏枝如画倚轻烟、琐窗前。凭阑愁立双娥细，柳影斜摇砌。玉郎还是不还家？教人魂梦逐杨花、绕天涯。"
        },
        {
            "title": "水龙吟·过黄河",
            "dynasties": "元代",
            "authors": "许有壬",
            "contents": "浊波浩浩东倾，今来古往无终极。经天亘地，滔滔流出，昆仑东北。神浪狂飙，奔腾触裂，轰雷沃日。看中原形胜，千年王气。雄壮势、隆今昔。鼓茫茫万里，棹歌声、响凝空碧。壮游汗漫，山川绵邈，飘飘吟迹。我欲乘槎，直穷银汉，问津深入。唤君平一笑，谁夸汉客，取支机石。"
        },
        {
            "title": "自宣城赴官上京",
            "dynasties": "唐代",
            "authors": "杜牧",
            "contents": "潇洒江湖十过秋，酒杯无日不迟留。谢公城畔溪惊梦，苏小门前柳拂头。千里云山何处好，几人襟韵一生休。尘冠挂却知闲事，终拟蹉跎访旧游。"
        },
        {
            "title": "读山海经·其十",
            "dynasties": "魏晋",
            "authors": "陶渊明",
            "contents": "精卫衔微木，将以填沧海。刑天舞干戚，猛志固常在。同物既无虑，化去不复悔。徒设在昔心，良辰讵可待。(辰 一作：晨)"
        },
        {
            "title": "秋词·其一",
            "dynasties": "唐代",
            "authors": "刘禹锡",
            "contents": "自古逢秋悲寂寥，我言秋日胜春朝。晴空一鹤排云上，便引诗情到碧霄。"
        },
        {
            "title": "阮郎归·旧香残粉似当初",
            "dynasties": "宋代",
            "authors": "晏几道",
            "contents": "旧香残粉似当初。人情恨不如。一春犹有数行书。秋来书更疏。 衾凤冷，枕鸳孤。愁肠待酒舒。梦魂纵有也成虚。那堪和梦无。"
        },
        {
            "title": "归嵩山作",
            "dynasties": "唐代",
            "authors": "王维",
            "contents": "清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。"
        },
        {
            "title": "鹧鸪天·林断山明竹隐墙",
            "dynasties": "宋代",
            "authors": "苏轼",
            "contents": "林断山明竹隐墙。乱蝉衰草小池塘。翻空白鸟时时见，照水红蕖细细香。村舍外，古城旁。杖藜徐步转斜阳。殷勤昨夜三更雨，又得浮生一日凉。"
        },
        {
            "title": "后庭花·景阳钟动宫莺转",
            "dynasties": "五代",
            "authors": "孙光宪",
            "contents": "景阳钟动宫莺转，露凉金殿。轻飙吹起琼花绽，玉叶如剪。晚来高阁上，珠帘卷，见坠香千片。修蛾慢脸陪雕辇，后庭新宴。"
        }
    ]
]