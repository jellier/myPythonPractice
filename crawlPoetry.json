[
    [
        {
            "title": "扫花游·送春古江村",
            "dynasties": "宋代",
            "authors": "吴文英",
            "contents": "水园沁碧，骤夜雨飘红，竟空林岛。艳春过了。有尘香坠钿，尚遗芳草。步绕新阴，渐觉交枝径小。醉深窈。爱绿叶翠圆，胜看花好。芳架雪未扫。怪翠被佳人，困迷清晓。柳丝系棹。问阊门自古，送春多少。倦蝶慵飞，故扑簪花破帽。酹残照。掩重城、暮钟不到。"
        },
        {
            "title": "江南曲",
            "dynasties": "唐代",
            "authors": "李益",
            "contents": "嫁得瞿塘贾，朝朝误妾期。早知潮有信，嫁与弄潮儿。"
        },
        {
            "title": "蕃女怨·碛南沙上惊雁起",
            "dynasties": "唐代",
            "authors": "温庭筠",
            "contents": "碛南沙上惊雁起，飞雪千里。玉连环，金镞箭，年年征战。画楼离恨锦屏空，杏花红。"
        },
        {
            "title": "初至巴陵与李十二白、裴九同泛洞庭湖三首·其二",
            "dynasties": "唐代",
            "authors": "贾至",
            "contents": "枫岸纷纷落叶多，洞庭秋水晚来波。乘兴轻舟无近远，白云明月吊湘娥。"
        },
        {
            "title": "南山田中行",
            "dynasties": "唐代",
            "authors": "李贺",
            "contents": "秋野明，秋风白，塘水漻漻虫啧啧。云根苔藓山上石，冷红泣露娇啼色。荒畦九月稻叉牙，蛰萤低飞陇径斜。石脉水流泉滴沙，鬼灯如漆点松花。"
        },
        {
            "title": "酒泉子·雨渍花零",
            "dynasties": "五代",
            "authors": "李珣",
            "contents": "雨渍花零，红散香凋池两岸。别情遥，春歌断，掩银屏。孤帆早晚离三楚，闲理钿筝愁几许。曲中情，弦上语，不堪听！"
        },
        {
            "title": "南乡子·登京口北固亭有怀",
            "dynasties": "宋代",
            "authors": "辛弃疾",
            "contents": "何处望神州？满眼风光北固楼。千古兴亡多少事？悠悠。不尽长江滚滚流。年少万兜鍪，坐断东南战未休。天下英雄谁敌手？曹刘。生子当如孙仲谋。"
        },
        {
            "title": "四月二十三日晚同太冲表之公实野步",
            "dynasties": "宋代",
            "authors": "洪炎",
            "contents": "四山矗矗野田田，近是人烟远是邨。鸟外疏钟灵隐寺，花边流水武陵源。有逢即画原非笔，所见皆诗本不言。看插秧栽欲忘返，杖藜徙倚至黄昏。"
        },
        {
            "title": "临江仙·丝雨如尘云著水",
            "dynasties": "清代",
            "authors": "纳兰性德",
            "contents": "丝雨如尘云著水，嫣香碎拾吴宫。百花冷暖避东风。酷怜娇易散，燕子学偎红。人说病宜随月减，恹恹却与春同。可能留蝶抱花丛。不成双梦影，翻笑杏梁空。"
        },
        {
            "title": "赏海棠花妖诗",
            "dynasties": "清代",
            "authors": "高鹗",
            "contents": "海棠何事忽摧隤？今日繁花为底开？应是北堂增寿考，一阳旋复占先梅。"
        }
    ],
    [
        {
            "title": "剑客 / 述剑",
            "dynasties": "唐代",
            "authors": "贾岛",
            "contents": "十年磨一剑，霜刃未曾试。今日把示君，谁有不平事？(示 一作：似)"
        },
        {
            "title": "江楼曲",
            "dynasties": "唐代",
            "authors": "李贺",
            "contents": "楼前流水江陵道，鲤鱼风起芙蓉老。晓钗催鬓语南风，抽帆归来一日功。鼍吟浦口飞梅雨，竿头酒旗换青苎。萧骚浪白云差池，黄粉油衫寄郎主。新槽酒声苦无力，南湖一顷菱花白。眼前便有千里愁，小玉开屏见山色。"
        },
        {
            "title": "苔",
            "dynasties": "清代",
            "authors": "袁枚",
            "contents": "白日不到处，青春恰自来。苔花如米小，也学牡丹开。(也 一作：亦)"
        },
        {
            "title": "天净沙·即事",
            "dynasties": "元代",
            "authors": "乔吉",
            "contents": "莺莺燕燕春春，花花柳柳真真。事事风风韵韵。娇娇嫩嫩，停停当当人人。"
        },
        {
            "title": "上之回",
            "dynasties": "唐代",
            "authors": "李白",
            "contents": "三十六离宫，楼台与天通。阁道步行月，美人愁烟空。恩疏宠不及，桃李伤春风。淫乐意何极，金舆向回中。万乘出黄道，千骑扬彩虹。前军细柳北，后骑甘泉东。岂问渭川老，宁邀襄野童？秋暮瑶池宴，归来乐未穷。"
        },
        {
            "title": "喜迁莺·霞散绮",
            "dynasties": "宋代",
            "authors": "夏竦",
            "contents": "霞散绮，月沉钩，帘卷未央楼。夜凉河汉截天流，宫阙锁清秋。瑶阶曙，金盘露，凤髓香和烟雾。三千珠翠拥宸游，水殿按凉州。"
        },
        {
            "title": "折杨柳 / 和练秀才杨柳",
            "dynasties": "唐代",
            "authors": "杨巨源",
            "contents": "水边杨柳曲尘丝，立马烦君折一枝。惟有春风最相惜，殷勤更向手中吹。"
        },
        {
            "title": "清平乐·洛阳愁绝",
            "dynasties": "唐代",
            "authors": "温庭筠",
            "contents": "洛阳愁绝，杨柳花飘雪。终日行人恣攀折，桥下水流呜咽。上马争劝离觞，南浦莺声断肠。愁杀平原年少，回首挥泪千行。"
        },
        {
            "title": "如梦令·昨夜雨疏风骤",
            "dynasties": "宋代",
            "authors": "李清照",
            "contents": "昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。"
        },
        {
            "title": "答孙缅歌",
            "dynasties": "南北朝",
            "authors": "渔父",
            "contents": "竹竿籊籊，河水浟浟。相忘为乐，贪饵吞钩。非夷非惠，聊以忘忧。"
        }
    ],
    [
        {
            "title": "登百丈峰二首",
            "dynasties": "唐代",
            "authors": "高适",
            "contents": "朝登百丈峰，遥望燕支道。汉垒青冥间，胡天白如扫。忆昔霍将军，连年此征讨。匈奴终不灭，寒山徒草草。唯见鸿雁飞，令人伤怀抱。\n晋武轻后事，惠皇终已昏。豺狼塞瀍洛，胡羯争乾坤。四海如鼎沸，五原徒自尊。而今白庭路，犹对青阳门。朝市不足问，君臣随草根。"
        },
        {
            "title": "禾熟",
            "dynasties": "宋代",
            "authors": "孔平仲",
            "contents": "百里西风禾黍香，鸣泉落窦谷登场。老牛粗了耕耘债，啮草坡头卧夕阳。"
        },
        {
            "title": "客夜与故人偶集 / 江乡故人偶集客舍",
            "dynasties": "唐代",
            "authors": "戴叔伦",
            "contents": "天秋月又满，城阙夜千重。还作江南会，翻疑梦里逢。风枝惊暗鹊，露草泣寒蛩。羁旅长堪醉，相留畏晓钟。"
        },
        {
            "title": "汉宫春·会稽蓬莱阁观雨",
            "dynasties": "宋代",
            "authors": "辛弃疾",
            "contents": "秦望山头，看乱云急雨，倒立江湖。不知云者为雨，雨者云乎？长空万里，被西风变灭须臾。回首听月明天籁，人间万窍号呼。谁向若耶溪上，倩美人西去，麋鹿姑苏？至今故国人望，一舸归欤。岁云暮矣，问何不鼓瑟吹竽？君不见王亭谢馆，冷烟寒树啼乌！"
        },
        {
            "title": "水调歌头·和马叔度游月波楼",
            "dynasties": "宋代",
            "authors": "辛弃疾",
            "contents": "客子久不到，好景为君留。西楼着意吟赏，何必问更筹？唤起一天明月，照我满怀冰雪，浩荡百川流。鲸饮未吞海，剑气已横秋。野光浮，天宇迥，物华幽。中州遗恨，不知今夜几人愁？谁念英雄老矣？不道功名蕞尔，决策尚悠悠。此事费分说，来日且扶头！"
        },
        {
            "title": "念奴娇·策勋万里",
            "dynasties": "明代",
            "authors": "高启",
            "contents": "策勋万里 ，笑书生骨相，有谁相许？壮志平生还自负，羞比纷纷儿女。酒发雄谈，剑增奇气，诗吐惊人语。风云无便，未容黄鹄轻举。何事匹马尘埃，东西南北，十载犹羁旅？只恐陈登容易笑，负却故园鸡黍。笛里关山，樽前日月，回首空凝伫。吾今未老，不须清泪如雨。"
        },
        {
            "title": "酬张少府",
            "dynasties": "唐代",
            "authors": "王维",
            "contents": "晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。"
        },
        {
            "title": "霓裳中序第一·茉莉咏",
            "dynasties": "宋代",
            "authors": "尹焕",
            "contents": "青颦粲素靥。海国仙人偏耐热。餐尽香风露屑。便万里凌空，肯凭莲叶。盈盈步月。悄似怜、轻去瑶阙。人何在，忆渠痴小，点点爱轻撅。 愁绝。旧游轻别。忍重看、锁香金箧。凄凉清夜簟席。杳杳诗魂，真化风蝶。冷香清到骨。梦十里、梅花霁雪。归来也，恹恹心事，自共素娥说。"
        },
        {
            "title": "端午",
            "dynasties": "唐代",
            "authors": "文秀",
            "contents": "节分端午自谁言，万古传闻为屈原。堪笑楚江空渺渺，不能洗得直臣冤。"
        },
        {
            "title": "咏素蝶诗",
            "dynasties": "南北朝",
            "authors": "刘孝绰",
            "contents": "随蜂绕绿蕙，避雀隐青薇。映日忽争起，因风乍共归。出没花中见，参差叶际飞。芳华幸勿谢，嘉树欲相依。"
        }
    ],
    [
        {
            "title": "登瓦官阁",
            "dynasties": "唐代",
            "authors": "李白",
            "contents": "晨登瓦官阁，极眺金陵城。钟山对北户，淮水入南荣。漫漫雨花落，嘈嘈天乐鸣。两廊振法鼓，四角吟风筝。杳出霄汉上，仰攀日月行。山空霸气灭，地古寒阴生。寥廓云海晚，苍茫宫观平。门馀阊阖字，楼识凤凰名。雷作百山动，神扶万栱倾。灵光何足贵? 长此镇吴京。"
        },
        {
            "title": "疏影·咏荷叶",
            "dynasties": "宋代",
            "authors": "张炎",
            "contents": "碧圆自洁。向浅洲远渚，亭亭清绝。犹有遗簪，不展秋心，能卷几多炎热。鸳鸯密语同倾盖，且莫与、浣纱人说。恐怨歌、忽断花风，碎却翠云千叠。 回首当年汉舞，怕飞去、谩皱留仙裙折。恋恋青衫，犹染枯香，还叹鬓丝飘雪。盘心清露如铅水，又一夜、西风吹折。喜静看、匹练秋光，倒泻半湖明月。"
        },
        {
            "title": "永遇乐·乙巳中秋风雨",
            "dynasties": "宋代",
            "authors": "吴文英",
            "contents": "风拂尘徽，雨侵凉榻，才动秋思。缓酒销更，移灯傍影，净洗芭蕉耳。铜华沧海，愁霾重嶂，燕北雁南天外。算阴晴，浑似几番，渭城故人离会。 青楼旧日，高歌取醉，唤出玉人梳洗。红叶流光，苹花两鬓，心事成秋水。白凝虚晓，香吹轻烬，倚窗小瓶疏桂。问深宫，姮娥正在，妒云第几。"
        },
        {
            "title": "萤火",
            "dynasties": "唐代",
            "authors": "杜甫",
            "contents": "幸因腐草出，敢近太阳飞。未足临书卷，时能点客衣。随风隔幔小，带雨傍林微。十月清霜重，飘零何处归。"
        },
        {
            "title": "村行",
            "dynasties": "唐代",
            "authors": "杜牧",
            "contents": "春半南阳西，柔桑过村坞。娉娉垂柳风，点点回塘雨。蓑唱牧牛儿，篱窥茜裙女。半湿解征衫，主人馈鸡黍。"
        },
        {
            "title": "山坡羊·伏低伏弱",
            "dynasties": "元代",
            "authors": "陈草庵",
            "contents": "伏低伏弱，装呆装落，是非犹自来着莫。任从他，待如何，天公尚有妨农过，蚕怕雨寒苗怕火。阴，也是错；晴，也是错。"
        },
        {
            "title": "谷风",
            "dynasties": "先秦",
            "authors": "佚名",
            "contents": "习习谷风，维风及雨。将恐将惧，维予与女。将安将乐，女转弃予。习习谷风，维风及颓。将恐将惧，置予于怀。将安将乐，弃予如遗。习习谷风，维山崔嵬。无草不死，无木不萎。忘我大德，思我小怨。"
        },
        {
            "title": "山馆",
            "dynasties": "宋代",
            "authors": "余靖",
            "contents": "野馆萧条晚，凭轩对竹扉。树藏秋色老，禽带夕阳归。远岫穿云翠，畬田得雨肥。渊明谁送酒，残菊绕墙飞。"
        },
        {
            "title": "河湟旧卒",
            "dynasties": "唐代",
            "authors": "张乔",
            "contents": "少年随将讨河湟，头白时清返故乡。 十万汉军零落尽，独吹边曲向残阳。"
        },
        {
            "title": "满江红·金陵乌衣园",
            "dynasties": "宋代",
            "authors": "吴潜",
            "contents": "柳带榆钱，又还过、清明寒食。天一笑、浦园罗绮，满城箫笛。花树得睛红欲染，远山过雨青如滴。问江南池馆有谁来？江南客。乌衣巷，今犹昔。乌衣事，今难觅。但年年燕子，晚烟斜日。抖擞一春尘土债，悲凉万古英雄迹。且芳尊随分趁芳时，休虚掷。"
        }
    ],
    [
        {
            "title": "田家",
            "dynasties": "宋代",
            "authors": "陈师道",
            "contents": "鸡鸣人当行，犬鸣人当归。秋来公事急，出处不待时。昨夜三尺雨，灶下已生泥。人言田家乐，尔苦人得知。"
        },
        {
            "title": "次韵李节推九日登南山",
            "dynasties": "宋代",
            "authors": "陈师道",
            "contents": "平林广野骑台荒，山寺钟鸣报夕阳。人事自生今日意，寒花只作去年香。巾欹更觉霜侵鬓，语妙何妨石作肠。落木无边江不尽，此身此日更须忙。"
        },
        {
            "title": "竹枝词二首·其一",
            "dynasties": "唐代",
            "authors": "刘禹锡",
            "contents": "杨柳青青江水平，闻郎江上唱歌声。东边日出西边雨，道是无晴却有晴。(却有晴 一作：还有晴)"
        },
        {
            "title": "普天乐·湖上废圃",
            "dynasties": "元代",
            "authors": "张可久",
            "contents": "古苔苍，题痕旧。疏花照水，老叶沉沟。蜂黄点绣屏，蝶粉沾罗袖。困倚东风垂杨瘦，翠眉攒似带春愁。寻村问酒，无人倚楼，有树维舟。"
        },
        {
            "title": "精卫词",
            "dynasties": "唐代",
            "authors": "王建",
            "contents": "精卫谁教尔填海，海边石子青磊磊。但得海水作枯池，海中鱼龙何所为？口穿岂为空衔石，山中草木无全枝。朝在树头暮海里，飞多羽折时堕水。高山未尽海未平，愿我身死子还生！"
        },
        {
            "title": "玉楼春·华堂帘幕飘香雾",
            "dynasties": "宋代",
            "authors": "周端臣",
            "contents": "华堂帘幕飘香雾。一搦楚腰轻束素。翩跹舞态燕还鹭，绰约妆容花尽妒。樽前谩咏高唐赋，巫峡云深留不住。重来花畔倚阑干，愁满阑干无倚处。"
        },
        {
            "title": "虞美人·波声拍枕长淮晓",
            "dynasties": "宋代",
            "authors": "苏轼",
            "contents": "波声拍枕长淮晓，隙月窥人小。无情汴水自东流，只载一船离恨别西州。竹溪花浦曾同醉，酒味多于泪。谁教风鉴在尘埃？酝造一场烦恼送人来！"
        },
        {
            "title": "玉楼春·和吴见山韵",
            "dynasties": "宋代",
            "authors": "吴文英",
            "contents": "阑干独倚天涯客。心影暗凋风叶寂。千山秋入雨中青，一雁暮随云去急。霜花强弄春颜色。相吊年光浇大白。海烟沈处倒残霞，一杼鲛绡和泪织。"
        },
        {
            "title": "离亭燕·一带江山如画",
            "dynasties": "宋代",
            "authors": "张昪",
            "contents": "一带江山如画，风物向秋潇洒。水浸碧天何处断？霁色冷光相射。蓼屿荻花洲，掩映竹篱茅舍。云际客帆高挂，烟外酒旗低亚。多少六朝兴废事，尽入渔樵闲话。怅望倚层楼，寒日无言西下。"
        },
        {
            "title": "七哀诗三首·其二",
            "dynasties": "两汉",
            "authors": "王粲",
            "contents": "荆蛮非我乡，何为久滞淫。方舟泝大江，日暮愁我心。山冈有余映，岩阿增重阴。狐狸驰赴穴，飞鸟翔故林。流波激清响，猴猿临岸吟。迅风拂裳袂，白露沾衣襟。独夜不能寐，摄衣起抚琴。丝桐感人情，为我发悲音。羁旅无终极，忧思壮难任。"
        }
    ],
    [
        {
            "title": "乌栖曲",
            "dynasties": "唐代",
            "authors": "李白",
            "contents": "姑苏台上乌栖时，吴王宫里醉西施。吴歌楚舞欢未毕， 青山欲衔半边日。银箭金壶漏水多，起看秋月坠江波。东方渐高奈乐何！"
        },
        {
            "title": "点绛唇·再和送钱公永",
            "dynasties": "宋代",
            "authors": "苏轼",
            "contents": "莫唱阳关，风流公子方终宴。秦山禹甸。缥缈真奇观。北望平原，落日山衔半。孤帆远。我歌君乱。一送西飞雁。"
        },
        {
            "title": "生查子·新月曲如眉",
            "dynasties": "五代",
            "authors": "牛希济",
            "contents": "新月曲如眉，未有团圞意。红豆不堪看，满眼相思泪。终日劈桃穰，仁在心儿里。两朵隔墙花，早晚成连理。"
        },
        {
            "title": "相见欢·落花如梦凄迷",
            "dynasties": "清代",
            "authors": "纳兰性德",
            "contents": "落花如梦凄迷，麝烟微，又是夕阳潜下小楼西。 愁无限，消瘦尽，有谁知？闲教玉笼鹦鹉念郎诗。"
        },
        {
            "title": "送郑十八虔贬台州司户伤其临老陷贼之故阙为面别情见于诗",
            "dynasties": "唐代",
            "authors": "杜甫",
            "contents": "郑公樗散鬓成丝，酒后常称老画师。万里伤心严谴日，百年垂死中兴时。苍惶已就长途往，邂逅无端出饯迟。便与先生应永诀，九重泉路尽交期。"
        },
        {
            "title": "玉楼春·惊沙猎猎风成阵",
            "dynasties": "元代",
            "authors": "元好问",
            "contents": "惊沙猎猎风成阵，白雁一声霜有信。琵琶肠断塞门秋，却望紫台知远近。深宫桃李无人问，旧爱玉颜今自恨。明妃留在两眉愁，万古春山颦不尽。"
        },
        {
            "title": "丑奴儿·书博山道中壁",
            "dynasties": "宋代",
            "authors": "辛弃疾",
            "contents": "少年不识愁滋味，爱上层楼。爱上层楼，为赋新词强说愁。 而今识尽愁滋味，欲说还休。欲说还休，却道“天凉好个秋”！"
        },
        {
            "title": "念奴娇·凤凰山下",
            "dynasties": "明代",
            "authors": "张红桥",
            "contents": "凤凰山下，恨声声玉漏、今宵易歇。三叠阳关歌未竞，哑哑栖鸟催别。含怨吞声，两行清泪，渍透千重铁。重来休问，尊前已是愁绝。还忆浴罢描眉，梦回携手，踏碎花间月。漫道胸前怀豆蔻，今日总成虚设。桃叶津头，莫愁湖畔，远树云烟叠。寒灯旅邸，荧荧与谁闲说？"
        },
        {
            "title": "南池",
            "dynasties": "宋代",
            "authors": "陶弼",
            "contents": "五月红莲繁盛时，隼旆同赏郡南池。额名旧载零陵志，碑字新镌子厚诗。采药衔杯愁满满，折花行令笑迟迟。明年岁熟歌声稳，伴醉清香宛是谁？"
        },
        {
            "title": "甲辰八月辞故里 \\ 将入武林",
            "dynasties": "明代",
            "authors": "张煌言",
            "contents": "国亡家破欲何之？西子湖头有我师。日月双悬于氏墓，乾坤半壁岳家祠。惭将赤手分三席，敢为丹心借一枝。他日素车东浙路，怒涛岂必属鸱夷！"
        }
    ],
    [
        {
            "title": "题鹤林寺僧舍",
            "dynasties": "唐代",
            "authors": "李涉",
            "contents": "终日昏昏醉梦间，忽闻春尽强登山。因过竹院逢僧话，偷得浮生半日闲。"
        },
        {
            "title": "初过陇山途中呈宇文判官",
            "dynasties": "唐代",
            "authors": "岑参",
            "contents": "一驿过一驿，驿骑如星流。平明发咸阳，暮及陇山头。陇水不可听，呜咽令人愁。沙尘扑马汗，雾露凝貂裘。西来谁家子，自道新封侯。前月发安西，路上无停留。都护犹未到，来时在西州。十日过沙碛，终朝风不休。马走碎石中，四蹄皆血流。万里奉王事，一身无所求。也知塞垣苦，岂为妻子谋。山口月欲出，先照关城楼。溪流与松风，静夜相飕飗。别家赖归梦，山塞多离忧。与子且携手，不愁前路修。"
        },
        {
            "title": "西江月·日日深杯酒满",
            "dynasties": "宋代",
            "authors": "朱敦儒",
            "contents": "日日深杯酒满，朝朝小圃花开。自歌自舞自开怀，无拘无束无碍。青史几番春梦，黄泉多少奇才。不须计较与安排，领取而今现在。（版本一）\n日日深杯酒满，朝朝小圃花开。自歌自舞自开怀，且喜无拘无碍。青史几番春梦，红尘多少奇才。不须计较与安排，领取而今现在。（版本二）"
        },
        {
            "title": "诉衷情·寒食",
            "dynasties": "宋代",
            "authors": "仲殊",
            "contents": "涌金门外小瀛洲。寒食更风流。红船满湖歌吹，花外有高楼。晴日暖，淡烟浮。恣嬉游。三千粉黛，十二阑干，一片云头。"
        },
        {
            "title": "点绛唇·红杏飘香",
            "dynasties": "宋代",
            "authors": "苏轼",
            "contents": "红杏飘香，柳含烟翠拖轻缕。水边朱户。尽卷黄昏雨。烛影摇风，一枕伤春绪。归不去。凤楼何处。芳草迷归路。"
        },
        {
            "title": "汴河亭",
            "dynasties": "唐代",
            "authors": "许浑",
            "contents": "广陵花盛帝东游，先劈昆仑一派流。百二禁兵辞象阙，三千宫女下龙舟。凝云鼓震星辰动，拂浪旗开日月浮。四海义师归有道，迷楼还似景阳楼。"
        },
        {
            "title": "水调歌头·定王台",
            "dynasties": "宋代",
            "authors": "袁去华",
            "contents": "雄跨洞庭野，楚望古湘州。何王台殿，危基百尺自西刘。尚想霓旌千骑，依约入云歌吹，屈指几经秋。叹息繁华地，兴废两悠悠。 登临处，乔木老，大江流。书生报国无地，空白九分头。一夜寒生关塞，万里云埋陵阙，耿耿恨难休。徙倚霜风里，落日伴人愁。"
        },
        {
            "title": "鹧鸪天·懒向青门学种瓜",
            "dynasties": "宋代",
            "authors": "陆游",
            "contents": "懒向青门学种瓜，只将渔钓送年华。双双新燕飞春岸，片片轻鸥落晚沙。歌缥缈，舻呕哑，酒如清露鲊如花。逢人问道归何处，笑指船儿此是家。"
        },
        {
            "title": "鹊桥仙·七夕",
            "dynasties": "宋代",
            "authors": "苏轼",
            "contents": "缑山仙子，高清云渺，不学痴牛騃女。凤箫声断月明中，举手谢时人欲去。客槎曾犯，银河波浪，尚带天风海雨。相逢一醉是前缘，风雨散、飘然何处？"
        },
        {
            "title": "送贾讷倅眉",
            "dynasties": "宋代",
            "authors": "苏轼",
            "contents": "老翁山下玉渊回，手植青松三万栽。父老得书知我在，小轩临水为君开。试看一一龙蛇活，更听萧萧风雨哀。便与甘棠同不剪，苍髯白甲待归来。"
        }
    ],
    [
        {
            "title": "贺圣朝·留别",
            "dynasties": "宋代",
            "authors": "叶清臣",
            "contents": "满斟绿醑留君住。莫匆匆归去。三分春色二分愁，更一分风雨。花开花谢、都来几许。且高歌休诉。不知来岁牡丹时，再相逢何处。"
        },
        {
            "title": "秋日山中寄李处士",
            "dynasties": "唐代",
            "authors": "杜荀鹤",
            "contents": "吾辈道何穷，寒山细雨中。儿童书懒读，果栗树将空。言论关时务，篇章见国风。升平犹可用，应不废为公。"
        },
        {
            "title": "贞女峡",
            "dynasties": "唐代",
            "authors": "韩愈",
            "contents": "江盘峡束春湍豪，雷风战斗鱼龙逃。悬流轰轰射水府，一泻百里翻云涛。漂船摆石万瓦裂，咫尺性命轻鸿毛。"
        },
        {
            "title": "溪居",
            "dynasties": "唐代",
            "authors": "柳宗元",
            "contents": "久为簪组累，幸此南夷谪。闲依农圃邻，偶似山林客。 晓耕翻露草，夜榜响溪石。来往不逢人，长歌楚天碧。"
        },
        {
            "title": "阆山歌",
            "dynasties": "唐代",
            "authors": "杜甫",
            "contents": "阆州城东灵山白，阆州城北玉台碧。松浮欲尽不尽云，江动将崩未崩石。那知根无鬼神会？已觉气与嵩华敌。中原格斗且未归，应结茅斋著青壁。"
        },
        {
            "title": "东光",
            "dynasties": "两汉",
            "authors": "佚名",
            "contents": "东光乎，苍梧何不乎。苍梧多腐粟，无益诸军粮。诸军游荡子，早行多悲伤。"
        },
        {
            "title": "沁园春·答九华叶贤良",
            "dynasties": "宋代",
            "authors": "刘克庄",
            "contents": "一卷阴符，二石硬弓，百斤宝刀。更玉花骢喷，鸣鞭电抹，乌丝阑展，醉墨龙跳。牛角书生，虬髯豪客，谈笑皆堪折简招。依稀记，曾请缨系粤，草檄征辽。 当年目视云霄。谁信道凄凉今折腰。怅燕然未勒，南归草草，长安不见，北望迢迢。老去胸中，有些磊块，歌罢犹须著酒浇。休休也，但帽边鬓改，镜里颜凋。"
        },
        {
            "title": "阳春曲·春景",
            "dynasties": "元代",
            "authors": "胡祗遹",
            "contents": "几枝红雪墙头杏，数点青山屋上屏。一春能得几晴明？三月景，宜醉不宜醒。残花酝酿蜂儿蜜，细雨调和燕子泥。绿窗春睡觉来迟。谁唤起？窗外晓莺啼。一帘红雨桃花谢，十里清阴柳影斜。洛阳花酒一时别。春去也，闲煞旧蜂蝶。"
        },
        {
            "title": "满江红·拂拭残碑",
            "dynasties": "明代",
            "authors": "文征明",
            "contents": "拂拭残碑，敕飞字，依稀堪读。慨当初，倚飞何重，后来何酷。岂是功成身合死，可怜事去言难赎。最无辜，堪恨更堪悲，风波狱。岂不念，疆圻蹙；岂不念，徽钦辱，念徽钦既返，此身何属。千载休谈南渡错，当时自怕中原复。笑区区、一桧亦何能，逢其欲。"
        },
        {
            "title": "踏莎行·殢酒情怀",
            "dynasties": "宋代",
            "authors": "佚名",
            "contents": "殢酒情怀，恨春时节。柳丝巷陌黄昏月。把君团扇卜君来，近墙扑得双蝴蝶。笑不成言，喜还生怯。颠狂绝似前春雪。夜寒无处著相思，梨花一树人如削。"
        }
    ],
    [
        {
            "title": "小重山·昨夜寒蛩不住鸣",
            "dynasties": "宋代",
            "authors": "岳飞",
            "contents": "昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。白首为功名。旧山松竹老，阻归程。欲将心事付瑶琴。知音少，弦断有谁听？"
        },
        {
            "title": "淮南卧病书怀寄蜀中赵徵君蕤",
            "dynasties": "唐代",
            "authors": "李白",
            "contents": "吴会一浮云，飘如远行客。功业莫从就，岁光屡奔迫。良图俄弃捐，衰疾乃绵剧。古琴藏虚匣，长剑挂空壁。楚冠怀钟仪，越吟比庄舄。国门遥天外，乡路远山隔。朝忆相如台，夜梦子云宅。旅情初结缉，秋气方寂历。风入松下清，露出草间白。故人不可见，幽梦谁与适。寄书西飞鸿，赠尔慰离析。"
        },
        {
            "title": "论诗五首·其一",
            "dynasties": "清代",
            "authors": "赵翼",
            "contents": "满眼生机转化钧，天工人巧日争新。预支五百年新意，到了千年又觉陈。"
        },
        {
            "title": "宿楚国寺有怀",
            "dynasties": "唐代",
            "authors": "赵嘏",
            "contents": "风动衰荷寂寞香，断烟残月共苍苍。寒生晚寺波摇壁，红堕疏林叶满床。起雁似惊南浦棹，阴云欲护北楼霜。江边松菊荒应尽，八月长安夜正长。"
        },
        {
            "title": "寄陈伯玑金陵",
            "dynasties": "清代",
            "authors": "王士祯",
            "contents": "东风作意吹杨柳，绿到芜城第几桥？欲折一枝寄相忆，隔江残笛雨萧萧。"
        },
        {
            "title": "夷门",
            "dynasties": "唐代",
            "authors": "汪遵",
            "contents": "晋鄙兵回为重难，秦师收旆亦西还。 今来不是无朱亥，谁降轩车问抱关。"
        },
        {
            "title": "采桑子·群芳过后西湖好",
            "dynasties": "宋代",
            "authors": "欧阳修",
            "contents": "群芳过后西湖好，狼籍残红。飞絮濛濛。垂柳阑干尽日风。笙歌散尽游人去，始觉春空。垂下帘栊。双燕归来细雨中。"
        },
        {
            "title": "郡斋雨中与诸文士燕集",
            "dynasties": "唐代",
            "authors": "韦应物",
            "contents": "兵卫森画戟，宴寝凝清香。海上风雨至，逍遥池阁凉。烦疴近消散，嘉宾复满堂。自惭居处崇，未睹斯民康。理会是非遣，性达形迹忘。鲜肥属时禁，蔬果幸见尝。俯饮一杯酒，仰聆金玉章。神欢体自轻，意欲凌风翔。吴中盛文史，群彦今汪洋。方知大藩地，岂曰财赋强。"
        },
        {
            "title": "赠梁任父同年",
            "dynasties": "清代",
            "authors": "黄遵宪",
            "contents": "寸寸山河寸寸金，侉离分裂力谁任，杜鹃再拜忧天泪，精卫无穷填海心。"
        },
        {
            "title": "煎盐绝句",
            "dynasties": "清代",
            "authors": "吴嘉纪",
            "contents": "白头灶户低草房，六月煎盐烈火旁。走出门前炎日里，偷闲一刻是乘凉。"
        }
    ],
    [
        {
            "title": "关雎",
            "dynasties": "先秦",
            "authors": "佚名",
            "contents": "关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。"
        },
        {
            "title": "风",
            "dynasties": "唐代",
            "authors": "李峤",
            "contents": "解落三秋叶，能开二月花。过江千尺浪，入竹万竿斜。"
        },
        {
            "title": "山坡羊·骊山怀古",
            "dynasties": "元代",
            "authors": "张养浩",
            "contents": "骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚。赢，都变做了土；输，都变做了土。"
        },
        {
            "title": "浣溪沙·重九旧韵",
            "dynasties": "宋代",
            "authors": "苏轼",
            "contents": "白雪清词出坐间。爱君才器两俱全。异乡风景却依然。可恨相逢能几日，不知重会是何年。茱萸子细更重看。"
        },
        {
            "title": "江城子·中秋早雨晚晴",
            "dynasties": "宋代",
            "authors": "陈著",
            "contents": "中秋佳月最端圆。老痴顽。见多番。杯酒相延，今夕不应慳。残雨如何妨乐事，声淅淅，点斑斑。天应有意故遮阑。拍人间。等闲看。好处时光，须用著些难。直待黄昏风卷霁，金滟滟，玉团团。"
        },
        {
            "title": "雁门太守行",
            "dynasties": "唐代",
            "authors": "李贺",
            "contents": "黑云压城城欲摧，甲光向日金鳞开。(向日 一作：向月)角声满天秋色里，塞上燕脂凝夜紫。(塞上 一作：塞土)半卷红旗临易水，霜重鼓寒声不起。报君黄金台上意，提携玉龙为君死。"
        },
        {
            "title": "雪望",
            "dynasties": "清代",
            "authors": "洪升",
            "contents": "寒色孤村幕，悲风四野闻。溪深难受雪，山冻不流云。鸥鹭飞难辨，沙汀望莫分。野桥梅几树，并是白纷纷。"
        },
        {
            "title": "浣溪沙·闺情",
            "dynasties": "宋代",
            "authors": "李清照",
            "contents": "绣面芙蓉一笑开，斜飞宝鸭衬香腮。眼波才动被人猜。一面风情深有韵，半笺娇恨寄幽怀。月移花影约重来。"
        },
        {
            "title": "采莲曲",
            "dynasties": "唐代",
            "authors": "刘方平",
            "contents": "落日清江里，荆歌艳楚腰。采莲从小惯，十五即乘潮。"
        },
        {
            "title": "大道之行也",
            "dynasties": "两汉",
            "authors": "戴圣",
            "contents": "大道之行也，天下为公。选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭。是谓大同。(矜 同：鳏)"
        }
    ]
]